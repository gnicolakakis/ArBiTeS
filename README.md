# ArBiTeS
Arduino Biomarkers  Test
Η μελέτη των βιολογικών δεικτών αποτελεί βασικό τμήμα  της έρευνας του ανθρώπινου γονιδιώματος, και ταυτόχρονα σημαντικό εργαλείο στην έγκαιρη διάγνωση, πρόληψη και εξατομικευμένη αντιμετώπιση πολλών ασθενειών, καθώς και στον καθορισμό της αποτελεσματικότητας μιας θεραπείας. Η βασική ιδέα της εργασίας μας είναι  η ανάπτυξη ενός συστήματος με αισθητήρες που ελέγχονται από έναν μικροελεγκτή Arduino, για τη συλλογή και την παρακολούθηση των δεδομένων τεσσάρων βασικών βιολογικών δεικτών: τον καρδιακό ρυθμό, το επίπεδο οξυγόνου στο αίμα, τη θερμοκρασία σώματος, και τη μυϊκή δραστηριότητα. Οι παραπάνω αισθητήρες μπορούν να υποκαταστήσουν σε πολύ απλή μορφή τον καρδιογράφο, το οξύμετρο και το ηλεκτρομυογράφημα, καταγράφοντας όχι μόνο τα δεδομένα σε τιμές μέτρησης αλλά και να παρουσιάσουν τις μετρήσεις γραφικά στην οθόνη του υπολογιστή μέσω κατάλληλου προγραμματισμού. 
Ως βασική πλατφόρμα ανάπτυξης χρησιμοποιούμε το Arduino Mega  και τους αισθητήρες θερμοκρασίας υπέρυθρων MLX90614, καρδιακού παλμού και οξύμετρο  MAX30102, και αισθητήρων ηλεκτρομυογραφήματος (EMG) για τη μέτρηση των βιοδεικτών. Οι αισθητήρες έχουν αρχικά βαθμονομηθεί (calibration) και δοκιμαστεί με ειδικό πρόγραμμα, ώστε να μην παρουσιάζουν αποκλίνουσες μετρήσεις. Οι αριθμητικές τιμές των μετρήσεων εμφανίζονται στη σειριακή οθόνη και τα γραφήματα καρδιακού παλμού και ηλεκτρομυογραφήματος στο σειριακό σχεδιογράφο του υπολογιστή στην εφαρμογή Arduino IDE. Το κύκλωμα οδηγείται από ένα πρόγραμμα που δημιούργησαν οι μαθητές, με σκοπό να συλλέγει τα δεδομένα από τους αισθητήρες και να τα παρουσιάζει στη σειριακή οθόνη.
